अंतर्राष्ट्रीय मुद्रा कोष (आईएमएफ) की प्रबंध निदेशक क्रिस्टीन लागार्दे ने सोमवार को कहा कि भारत विश्व में सबसे तेजी से विकास कर रही अर्थव्यवस्था बनने की राह पर अग्रसर है। लागार्दे सोमवार से दो दिनों के लिए भारत यात्रा पर हैं।लागार्दे ने एक ट्विट में कहा कि जीवंत भारत में वापस आकर अच्छा लग रहा है। भारत विश्व में सबसे तेजी से बढ़ रही अर्थव्यवस्था बनने की ओर अग्रसर। आईएमएफ ने मौजूदा वित्त वर्ष के लिए देश की विकास दर 7.25 प्रतिशत रहने का अनुमान लगाया है, जो अगले साल बढ़कर लगभग 7.5 प्रतिशत हो सकती है।आईएमएफ के मुताबिक, क्रिस्टीन लागार्दे अपनी दो दिवसीय भारत यात्रा के दौरान प्रधानमंत्री नरेंद्र मोदी, केंद्रीय वित्त मंत्री अरुण जेटली और आरबीआई के गवर्नर रघुराम राजन से मुलाकात करने वाली हैं। इसके अलावा वह नई दिल्ली के लेडी श्री राम कॉलेज ऑफ कॉमर्स में एक व्याख्यान भी देंगी। इसके साथ ही मंगलवार को आरबीआई द्वारा मुंबई में आयोजित एक सार्वजनिक समारोह में भी वह हिस्सा लेंगी। इसके बाद लागार्दे  चीन के अपने पांच दिवसीय दौरे पर रवाना हो जाएंगी।