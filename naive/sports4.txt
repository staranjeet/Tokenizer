इंडियन प्रीमियर लीग (आईपीएल) का आठवां संस्करण कई खिलाड़ियों का भविष्य तय करेगा। ऑक्शन में सबसे महंगे रहे 16 करोड़ी युवराज सिंह देल्ही डेयरडेविल्स के लिए खेलेंगे। युवी की कोशिश खुद को सही और चयनकर्ताओं को गलत साबित करने की होगी। अगर वह मौका चूक जाते हैं तो टीम इंडिया का दरवाजा उनके लिए पूरी तरह बंद हो सकता है। उल्लेखनीय है कि बीसीसीआई ने अनुबंध से उन्हें पहले ही बाहर कर दिया है। इस बार का सीजन पहले से काफी अलग माना जा जा रहा है। भुवनेश्वर कुमार, ट्रेंट बोल्ट, मिचेल जॉनसन, मिचेल स्टार्क सहित कई ऐसे बॉलर हिस्सा ले रहे हैं, जिन्होंने धुरंधर बल्लेबाजों की नाक में दम कर रखा है। देखा जाए तो बैटिंग में पिछले एक सालों में फास्टेस्ट सेन्चुरी (एबी डिविलियर्स की 30 बॉल में) सहित कई रिकॉर्ड बने हैं, लेकिन बॉलर्स ने भी काफी बेहतरीन प्रदर्शन किया है। युवी ने काफी समय से इंटरनेशनल मैच नहीं खेला है, इसलिए उन्हें फॉर्म पाने में थोड़ा समय लग सकता है।