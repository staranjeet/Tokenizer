रिलायंस लाइफ इंश्योरेंस कंपनी (आरएलआईसी) 25 नई योजनाएं पेश करेगी, जिसकी शुरुआत जनवरी से होगी। कंपनी के एक शीर्ष अधिकारी ने गरुवार को यह बात कही। कंपनी इसके अलावा नियामक के पास मंजूरी के लिए भी कई योजनाएं रखेगी।कंपनी को मौजूदा कारोबारी साल में 4,000 करोड़ रुपये के प्रीमियम की उम्मीद है।आरएलआईसी के मुख्य कार्यकारी अधिकारी अनुप राव ने यहां संवाददाताओं से कहा, ''हमें बीमा विनियामक और विकास प्राधिकरण (इरडा) से अधिकतर उत्पादों की मंजूरी मिल चुकी है और अगले तीन महीने में इसे पेश किया जाएगा।''उन्होंने ने बताया कि कंपनी इरडा की मंजूरी हासिल करने के लिए अगले कुछ महीने में और भी उत्पाद दाखिल करने पर विचार कर रही है।कंपनी ने अपने कारोबार को बढ़ाने के लिए एजेंटों पर ही अधिक ध्यान देने का फैसला किया है। कंपनी का कोई बैंकेश्योरेंस साझेदार नहीं है, यानी, इसके उत्पादों की बिक्री किसी बैंक की शाखा पर नहीं होती।राव ने कहा, ''हमारा ध्यान स्थायी उत्पादक एजेंटों का बल बनाने, उनकी उत्पादकता बढ़ाने, आमने-सामने के चैनल का और विकास करने, योजना की निरंतरता स्तर को बढ़ाने और आखिरकार उत्पादों की बनिस्पत समाधान बेचने पर अधिक है।''उनके मुताबिक कंपनी के पास 80 हजार एजेंटों का बल है।उन्होंने कहा कि कंपनी के एजेंटों की उत्पादकता बढ़ी है और औसत योजना प्रीमियम का आकार पुराने 13,419 रुपये से बढ़कर 18,432 रुपये पर पहुंच गया है।