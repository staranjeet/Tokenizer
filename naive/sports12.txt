दूसरी सीड रूस की मारिया शारापोवा को मियामी ओपन टेनिस टूर्नामेंट के दूसरे राउंड में हमवतन दारिया गेव्रिलोवा के हाथों हार कर बाहर होना पड़ा जबकि वीनस विलियम्स और कैरोलाइन वोज्नियाकी ने आसानी से तीसरे राउंड में प्रवेश कर लिया।अपने करियर के पहले मियामी ओपन में खेल रहीं वाइल्डकार्ड 21 वर्षीय गेव्रिलोवा ने बड़ा उलटफेर करते हुए शारापोवा को 7-6, 6-3 से हरा दिया। शारापोवा ने दूसरे सेट में संघर्ष कर वापसी करने की भरपूर कोशिश की लेकिन गेव्रिलोवा ने उनकी उम्मीदों को तोड़ते हुए उन्हें टूर्नामेंट से बाहर कर दिया। जीत के बाद गेव्रिलोवा ने कहा, ‘‘मैं 12 वर्ष की थी जब मैंने शारापोवा को विंबलडन खिताब जीतते हुए देखा था और तभी से मेरा यह सपना था कि मैं उन्हें हराऊं। आज मेरा यह सपना पूरा भी हो गया लेकिन यह इतना आसान भी नहीं था।‘‘दूसरी तरफ वीनस विलियम्स को पोलैंड की उर्सजुला रदवांस्का को 6-3, 6-2 से हराने में किसी समस्या का सामना नहीं करना पड़ा। यह मुकाबला जीतने के लिए उन्होंने बस 66 मिनट का ही समय लिया। वहीं चौथी सीड कैरोलाइन वोज्नियाकी ने अमेरिका की मैडिसन ब्रेंग्ले को 6-0, 6-1 से पीटकर तीसरे राउंड में प्रवेश कर लिया जहां उनका सामना काइया केनेपी से होगा।