रिजर्व बैंक और सरकार के बीच मदभेद की चर्चाओं के बीच प्रधानमंत्री नरेंद्र मोदी ने गुरुवार को गवर्नर रघुराम राजन की तारीफ की और उन्हें पूर्ण रूप से उपयुक्त व्यक्ति बताया। प्रधानमंत्री ने कहा कि राजन उन्हें जटिल आर्थिक मसलों को बहुत आसान तरीके से समझा देते हैं।प्रधानमंत्री ने यह भी कहा कि सरकार और रिजर्व बैंक की सोच की दिशा समान है। मोदी ने कहा कि राजन रिजर्व बैंक की नीतियों के प्रभावों के बारे में पूरी बात सिर्फ तीन से चार स्लाइड में ही समझा देते हैं। निश्चित रूप से वह पहले एक बहुत अच्छे अच्छे शिक्षक रहे होंगे।राजन शिकागो विश्वविद्यालय में फाइनेंस के प्रोफेसर रह चुके हैं। उन्हें सितंबर, 2013 में रिजर्व बैंक का गवर्नर बनाया गया था। राजन ने कहा है कि रिजर्व बैंक व सरकार के बीच हमेशा से रचनात्मक बातचीत होती रहती है। गौरतलब है कि रिजर्व बैंक व सरकार के बीच मुद्रास्फीति और ब्याज दर सहित विभिन्न मुद्दों पर मतभेदों की चर्चा समय समय पर उठती रहती है। लेकिन सरकार व रिजर्व बैंक ने हमेशा कहा है कि उनके बीच किसी तरह का मतभेद नहीं है, लेकिन इस साल के बजट में कुछ प्रस्तावों से संकेत मिलता है कि सरकार कुछ कामकाज को रिजर्व बैंक के दायरे से बाहर करना चाहती है।इसमें लोक ऋण प्रबंधन का कामकाज भी शामिल है। रिजर्व बैंक की स्थापना के 80 वर्ष पूरे होने के मौके पर आयोजित समारोह को संबोधित करते हुए मोदी ने राजन की अगुवाई में केंद्रीय बैंक की भूमिका पर संतोष जताया।