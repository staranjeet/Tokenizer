विश्व कप में औसत प्रदर्शन के बावजूद विराट कोहली आईसीसी वनडे बल्लेबाजों की रैंकिंग में चौथे नंबर पर बने हुए हैं जबकि शिखर धवन एक पायदान चढ़कर छठे स्थान पर पहुंच गए। कोहली और धवन के अलावा भारतीय कप्तान महेंद्र सिंह धौनी शीर्ष दस में शामिल है जो आठवें स्थान पर हैं।सलामी बल्लेबाज रोहित शर्मा सात पायदान की छलांग लगाकर ऑस्ट्रेलिया के स्टीव स्मिथ और पाकिस्तान के मिसबाह उल हक के साथ 12वें स्थान पर पहुंच गए। रोहित ने विश्व कप में 330 रन बनाये।ऑस्ट्रेलिया ने एक अप्रैल की कटऑफ तारीख पर नंबर वन की रैंकिंग बरकरार रखते हुए वनडे शील्ड और 1,75,000 डॉलर जीते। भारत को दूसरे स्थान की टीम के रूप में 75,000 डॉलर मिले। गेंदबाजों में विश्व कप के प्लेयर ऑफ द टूर्नामेंट रहे ऑस्ट्रेलिया के मिशेल स्टार्क पहली बार शीर्ष पर पहुंच गए हैं। स्टार्क ने न्यूजीलैंड के ट्रेंट बोल्ट के साथ विश्व कप में सर्वाधिक 22 विकेट लिये।विश्व कप से पहले स्टार्क रैंकिंग में सातवें स्थान पर थे लेकिन टूर्नामेंट में उन्होंने 147 अंक बनाये। वह फिलहाल 783 अंक लेकर शीर्ष पर है। विश्व कप में 15 विकेट लेने वाले भारतीय तेज गेंदबाज उमेश यादव पहली बार शीर्ष 20 में पहुंचे हैं। वह 16 पायदान की छलांग लगाकर इंग्लैंड के जेम्स ट्रेडवेल के साथ 18वें स्थान पर है।वनडे बल्लेबाजों की रैंकिंग में दक्षिण अफ्रीका के कप्तान एबी डिविलियर्स शीर्ष पर बने हुए हैं। वह 900 अंक का आंकड़ा छूने वाले दुनिया के 11वें और हाशिम अमला के बाद दक्षिण अफ्रीका के दूसरे बल्लेबाज बन गए हैं।