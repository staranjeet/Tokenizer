स्विट्जरलैंड के महान टेनिस स्टार रोजरर फेडरर यहां जारी इंडियन वेल्स ओपन के सेमीफाइनल में पहुंच गए हैं। अंतिम-4 दौर में उनका सामना कनाडा के मिलोस राओनिक से होगा।फेडरर ने शुक्रवार को हुए क्वार्टर फाइनल में जहां चेक गणराज्य के थॉमस बेरडिक को 69 मिनट में 6-4, 6-0 से हराया वहीं राओनिक ने स्पेन के राफेल नडाल को 4-6, 7-6, 7-5 से हराकर सेमीफाइनल में प्रवेश किया।चार बार इंडियन ओपन खिताब जीत चुके फेडरर ने इस साल शानदार प्रदर्शन किया है। वह अब तक 16 मुकाबले खेल चुके हैं, जिनमें से सिर्फ एक में उन्हें हार मिली है। इस साल ऑस्ट्रेलियन ओपन के तीसरे दौर में इटली के आंद्रेस सेप्पी ने उन्हें हराया था।दूसरी ओर, विश्व के छठे वरीय राओनिक ने नडाल पर जीत के साथ अपने करियर की अब तक की सबसे बड़ी विजय हासिल की। इससे पहले हुए पांच मुकाबलों में नडाल ने राओनिक को धूल चटाया था लेकिन इस बार राओनिक ने तीन बार के चैम्पियन को बाहर जाने पर मजबूर किया।राओनिक के लिए हालांकि फाइनल में पहुंचना आसान नहीं क्योंकि फेडरर के खिलाफ उनका जीत-हार का रिकॉर्ड 1-8 का है।टूर्नामेंट के दूसरे सेमीफाइनल में शनिवार को विश्व के सर्वोच्च वरीयता प्राप्त सर्बिया के नोवाक जोकोविच का सामना ब्रिटेन के एंडी मरे से होगा।