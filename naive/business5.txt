भारतीय जीवन बीमा निगम (एलआईसी) को आयकर रिफंड के तौर पर 11,500 करोड़ रुपये से अधिक राशि मिली है और इसका एक बड़ा हिस्सा पालिसीधारकों को हस्तांतरित किया जाएगा। एलआईसी के एक अधिकारी ने बताया कि आयकर अपीलीय न्यायाधिकरण (आईटीएटी) में आयकर विभाग के साथ एक मामले में जीत के बाद हमें आईटी रिफंड के तौर पर दो किस्तों में 11,500 करोड़ रुपये की राशि प्राप्त हुई है।उसने कहा कि यह कंपनी को अभी तक मिले रिफंड में शायद सबसे अधिक है। एलआईसी चेयरमैन एसके राय से इसकी पुष्टि नहीं हो सकी और उन्हें भेजे गए एसएमएस का भी जवाब नहीं आया। अधिकारी ने कहा कि आईटीएटी मुंबई ने 3 अप्रैल, 2013 को दिए अपने आदेश में एलआईसी के पक्ष में फैसला सुनाया था। यह मामला निर्धारण वर्ष 2007-08, 2008-09 और 2009-10 से जुड़ा था।उसने कहा कि आईटीएटी के उक्त फैसले के परिणाम स्वरूप एलआईसी को निर्धारण वर्ष 2007-08 और 2009-10 के लिए 31 दिसंबर, 2013 को 4,190.19 करोड़ रुपये रिफंड प्राप्त हुआ। निर्धारण वर्ष 2008-09 के लिए हाल ही में एलआईसी को 7,500 करोड़ रुपये रिफंड मिला है। 1956 के एलआईसी अधिनियम की धारा 26 के मुताबिक, आईटी रिफंड से मिलने वाली अधिशेष राशि का 95 प्रतिशत पालिसीधारकों के पास जाता है, जबकि बाकी पांच प्रतिशत लाभांश के तौर पर सरकार को भुगतान करना होता है।