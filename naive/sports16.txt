हाल में बीएनपी पारिबास ओपन में अपनी जोड़ीदार मार्टिना हिंगिस के साथ खेलते हुए महिला युगल वर्ग का खिताब हासिल करने वालीं टेनिस स्टार सानिया मिर्जा सोमवार को जारी ताजा महिला टेनिस संघ (डब्ल्यूटीए) रैंकिंग के युगल वर्ग में अपने करियर के सर्वश्रेष्ठ तीसरे पायदान पर पहुंच गईं हैं।सानिया के अब कुल 6,885 अंक हो गए हैं और अब वह केवल शीर्ष पर मौजूद इटली की रोबर्टा विंसी और सारा इरानी से पीछे रह गई हैं। रोबर्टा और सारा के 7,640 अंक हैं। इंडियाना वेल्स टूर्नामेंट जीतने के कारण सानिया ने 1,000 अंक हसिल किए और दो स्थान ऊपर पहुंच गईं।महिला एकल खिलाड़ियों में भारत की ओर से विश्व वरीयता में सबसे ऊपर अंकिता रैना का नाम है। ताजा रैंकिंग में वह दो स्थान और ऊपर 253वें पायदान पर पहुंच गईं। पुरुष एकल में भारत के शीर्ष खिलाड़ी सोमदेव देववर्मन 176वें पायदान पर बने हुए हैं। वहीं, रामकुमार रामनाथन 10 स्थान ऊपर 247वें पायदान पर पहुंच गए।युकी भांबरी ने भी 27 स्थानों की छलांग लगाई है और 257वें पायदान पर हैं। पुरुष युगल वर्ग में लिएंडर पेस चार पायदान नीचे 25वें स्थान पर पहुंच गए हैं। उनके ठीक नीचे रोहन बोपन्ना हैं। उन्हें एक स्थान नीचे फिसलना पड़ा।