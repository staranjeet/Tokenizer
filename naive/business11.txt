ब्रिटेन की बीमा कंपनी बूपा इंश्योरेंस ने आज कहा कि वह अपने भारतीय स्वास्थ्य बीमा उद्यम- मैक्स बूपा में अपनी हिस्सेदारी मौजूदा 26 प्रतिशत से बढ़ाकर 49 प्रतिशत करेगी। इस तरह से बूपा, बीमा कानूनों में संशोधनों के बाद अपनी शेयरधारिता बढ़ाने की घोषणा करने वाली पहली विदेशी कंपनी बन गई हैं।सरकार ने एक अध्यादेश के जरिए बीमा क्षेत्र में 49 प्रतिशत तक के विदेशी निवेश की अनुमति दी है। पहले विदेशी निवेश की सीमा 26 प्रतिशत थी। निजी क्षेत्र की बीमा कंपनी ने एक बयान में कहा, बीमा कानून संशोधन अध्यादेश, 2014 आने और 2015 के बजट सत्र में इसे विधायी मंजूरी मिलने पर बूपा, मैक्स बूपा में अपनी हिस्सेदारी 26 प्रतिशत से बढ़ाकर 49 प्रतिशत करने का प्रस्ताव करती है।कंपनी ने कहा कि उद्यम में हिस्सेदारी बढ़ाने के लिए जरूरी नियामकीय मंजूरियों के लिए वे संबद्ध प्राधिकरणों को औपचारिक आवेदन करेगी। मैक्स बूपा देश में एक निजी क्षेत्र की स्वास्थ्य बीमा संयुक्त उद्यम कंपनी है जिसमें मैक्स इंडिया की 74 प्रतिशत और ब्रिटेन की बूपा की 26 प्रतिशत हिस्सेदारी है। वर्ष 2010 में शुरू इस कंपनी के देशभर में 20 लाख ग्राहक हैं।बूपा के प्रबंध निदेशक (अंतरराष्ट्रीय विकास बाजार) डेविड फ्लेचर ने कहा कि यह निर्णय भारतीय स्वास्थ्य बीमा बाजार के लिए बूपा की प्रतिबद्धता को रेखांकित करता है। हम अपने साक्षीदार मैक्स इंडिया के साथ मैक्स बूपा की वद्धि को समर्थन देने और भारतीय उपभोक्ताओं के सफल एवं स्वस्थ जीवन के लिए प्रतिबद्ध हैं। मैक्स इंडिया के प्रबंध निदेशक राहुल खोसला ने कहा कि हिस्सेदारी बढ़ाने का बूपा का इरादा इस बात का संकेत देता है कि भारत में स्वास्थ्य बीमा के क्षेत्र में अपार संभावनाएं मौजूद हैं।