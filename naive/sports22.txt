नेशनल बास्केटबॉल एसोसिएशन (एनबीए) में खेलने वाले भारतीय मूल के पहले खिलाड़ी कनाडाई सिम भुल्लर इस खेल को भारत में बढ़ावा देने में मदद करना चाहते हैं और उनका मानना है कि उनकी उपलब्धि युवा खिलाड़ियों को बड़ी लीग में खेलने का सपना पूरा करने के लिये प्रेरित करेगी।भुल्लर का असली नाम गुरसिमरन भुल्लर है और वह अभी सैक्रामेंटो किंग्स की सहायक की टीम रेना बिगहोर्न्सभ की तरफ से खेलते हैं। भुल्लर के माता पिता पंजाब से जाकर कनाडा में बसे जहां उनका जन्म हुआ। वह पिछले साल एनबीए अनुबंध हासिल करने वाले भारतीय मूल के पहले खिलाड़ी बने थे।भुल्लर ने टोरंटो से कहा, यह शानदार है कि बड़ी लीग में जगह बनाने वाले मैं पहला भारतीय हूं। इससे मेरा खुद पर भरोसा बढ़ा। मैं जानता हूं कि इससे भारतीयों के लिये एनबीए में खेलने के लिये मंच तैयार होगा।आखिरी बार छह साल पहले भारत दौरे पर आने वाले भुल्लर की योजना जल्द ही इस खेल को बढ़ावा देने के लिये यहां आने की है।उन्होंने कहा, मैं निश्चित तौर पर इस खेल को कुछ देना चाहता हूं। एनबीए अभी इस पर काम कर रहा है। मैं भारत आकर कुछ काम करना चाहता हूं। मैं वहां बच्चों को इस खेल में आगे बढ़ने में मदद करना चाहता हूं।