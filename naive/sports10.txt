पूर्व सर्वोच्च विश्व वरीय अमेरिकी गोल्फ खिलाड़ी और 14 बार मेजर खिताब अपने नाम कर चुके टाइगर वुड्स शीर्ष 100 खिलाड़ियों की सूची से भी बाहर हुए। अंतर्राष्ट्रीय गोल्फ महासंघ (आईजीएफ) द्वारा जारी ताजा विश्व रैंकिंग में वह आठ स्थान फिसलकर 104वें पायदान पर पहुंच गए।आईजीएफ की ताजा सूची में शीर्ष 100 खिलाड़ियों में भारत के एकमात्र खिलाड़ी अनिर्बान लाहिड़ी 33वें पायदान पर हैं। लाहिड़ी को दो स्थानों का फायदा मिला है। लाहिड़ी एशिया के शीर्ष खिलाड़ी हैं।समाचार वेबसाइट बीबीसी के अनुसार यह पहली बार है जब 39 वर्षीय वुड्स अपने करियर में शीर्ष 100 से बाहर हुए हैं। वुड्स 1996 में शीर्ष 100 में पहली बार स्थान हासिल करने में कामयाब रहे थे। वुड्स के नाम करियर में 683 हफ्तों तक शीर्ष पर बने रहने का रिकॉर्ड है।वुड्स नौ अप्रैल से शुरू हो रहे वर्ष के पहले मेजर टूर्नामेंट में हिस्सा ले सकते हैं। वह अभी पीठ में दर्द के कारण गोल्फ से दूरी बनाए हुए हैं। इसी साल जनवरी में हुए फिनिक्स ओपन में 82 का स्कोर करते हुए उन्होंने अपने पेशेवर गोल्फ करियर का सबसे निराशाजनक प्रदर्शन किया।इसके बाद उन्होंने कहा था कि वह पीजीए टूर से अनिश्चितकाल के लिए दूर हो रहे हैं, क्योंकि वह टूर्नामेंट के उच्च स्तर के हिसाब से नहीं खेल पा रहे हैं।वुड्स 1997 में यूएस ओपन में 19वां स्थान हासिल कर पहली बार विश्व के शीर्ष खिलाड़ी बने थे।