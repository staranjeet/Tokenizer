भारतीय पुरुष हॉकी टीम के कप्तान सरदार सिंह ने सोमवार को कहा कि टीम 24वें सुल्तान अजलान शाह कप में विश्व चैम्पियन ऑस्ट्रेलिया का सामना करने के लिए पूरी तरह तैयार है।यह टूर्नामेंट मलेशिया के इपोह में पांच से 12 अप्रैल के बीच आयोजित होना है, जिसमें विश्व चैम्पियन ऑस्ट्रेलिया सहित न्यूजीलैंड, दक्षिण कोरिया, मलेशिया और कनाडा की टीमें हिस्सा ले रही हैं।भारतीय टीम के लिए पिछला साल काफी अच्छा रहा था और टीम 16 साल बाद एशियाई खेलों में स्वर्ण पदक हासिल करने में कामयाब रही।इसके बाद भारत ने चैम्पियंस ट्रॉफी में नीदरलैंड्स को 18 साल बाद हराने का कारनामा भी किया और चौथी विश्व वरीय बेल्जियम को भी मात देने में कामयाब रहा। आस्ट्रेलिया को भी इस टूर्नामेंट में भारतीय टीम ने कड़ी टक्कर दी और चौथा स्थान हासिल करने में कामयाब रही।भारतीय टीम फिलहाल नवनियुक्त मुख्य कोच पॉल वैन ऐस के मार्गदर्शन में तैयारियों में जुटी है। वैन ऐस के लिए बतौर भारतीय कोच अजलान शाह कप पहला टूर्नामेंट होगा।हॉकी इंडिया (एचआई) की ओर से जारी विज्ञप्ति में सरदार सिंह ने कहा, ‘‘आगामी टूर्नामेंट कड़ा होगा लेकिन सभी खिलाड़ी इसके लिए तैयार हैं। उम्मीद है कि हम फाइनल में ऑस्ट्रेलिया का सामना करेंगे।’’वैन ऐस ने इस दौरे के लिए मंदीप सिंह और सतबीर सिंह को भारतीय टीम में वापस बुलाया है। साथ ही मणिपुर के चिंग्लेनसाना सिंह को भी दानिश मुज्तबा के स्थान पर 18 सदस्यीय टीम में शामिल किया गया है।भारत को टूर्नामेंट में अपना पहला मैच दक्षिण कोरिया के खिलाफ शनिवार को खेलना है।