साइना नेहवाल ने बैडमिंटन में चीनी बादशाहत को समाप्त करते हुए वर्ल्ड नंबर-वन के स्थान पर कब्जा जमा लिया। ऐसा करने वाली वह पहली भारतीय शटलर बन गई हैं। योनेक्स सनराइज इंडियन ओपन बैडमिंटन के सेमीफाइनल में पहुंचने के साथ ही उन्होंने यह उपलब्धि हासिल कर ली। साइना ने शुक्रवार को क्वार्टर फाइनल में इंडोनेशिया की हाना रामधिनी को हराकर सेमीफाइनल में प्रवेश किया था। वहीं, साइना ने शनिवार को दिल्ली के सीरी फोर्ट स्टेडियम में खेले गए सेमीफाइनल में जापान की यूई हाशिमोतो को 21-15, 21-11 से हराकर फाइनल में जगह बना ली। इससे पहले, साइना ने क्वार्टर फाइनल मैच में इंडोनेशिया की हाना रामाधिनी को 40 मिनट के खेल में 21-15, 21-12 से हराया। साइना ने लगातार पांच अंक हासिल करते हुए पहले गेम की तेज शुरुआत की, हालांकि रामाधिनी संघर्ष करते हुए स्कोर 10-10 से बराबर करने में सफल रहीं। इसके बाद साइना ने तेजी दिखाई और रामाधिनी को कोई मौका दिए बगैर गेम अपने नाम कर लिया। दूसरे गेम में साइना का दबदबा पूरे गेम के दौरान बना रहा और रामाधिनी एक बार भी बढ़त हासिल नहीं कर सकीं। साइना ने आखिरी पांच अंक लगातार अर्जित करते हुए मैच पर कब्जा कर लिया।