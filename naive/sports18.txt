भारत की महिला हॉकी टीम शनिवार को मेजर ध्यानचंद नेशनल स्टेडियम में एफआईएच हॉकी वर्ल्ड लीग राउंड-2 के सेमीफाइनल में थाईलैंड से भिड़ेगी।भारतीय टीम अभी तक टूर्नामेंट में अपने सभी चार मैचों को जीतने में कामयाब रही है और उसकी कोशिश इस क्रम को जारी रखते हुए फाइनल में पहुंचने की होगी। भारत ने क्वार्टर फाइनल में गुरुवार को सिंगापुर को 10-0 से बड़ी मात दी थी। इससे पूर्व टूर्नामेंट में भारत एक मुकाबले में थाईलैंड को 6-0 से हरा चुका है। इस लिहाज से भारतीय टीम का पलड़ा ज्यादा भारी है।भारतीय कप्तान रितु रानी ने टूर्नामेंट में भारतीय टीम के प्रदर्शन पर खुशी जताते हुए कहा, ‘‘मैं बेहद खुश हूं कि टीम ने अभी तक अपने सभी मैच जीते हैं। इससे हमारा आत्मविश्वास बढ़ा है। घाना और सिंगापुर को क्रमश: 13-0 और 10-0 को बड़े अंतर से हराने के बाद हमारा लक्ष्य फाइनल में जगह हासिल करना है।’’साथ ही भारतीय कप्तान ने कहा कि थाईलैंड के खिलाफ सेमीफाइनल मुकाबले में टीम की कोशिश होगी कि पेनल्टी कॉर्नर से मिले मौकों का ज्यादा फायदा उठाया जाए।टूर्नामेंट के एक अन्य सेमीफाइनल में मलेशिया का मुकाबला पोलैंड से होगा। फाइनल रविवार को खेला जाना है।