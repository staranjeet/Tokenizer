भारतीय स्नूकर खिलाड़ी आदित्य मेहता ने इंडियन ओपन वर्ल्ड रैंकिंग स्नूकर टूर्नामेंट में खुद से अधिक वरीयता वाले इंग्लैंड के मार्क किंग को 4-3 से मात देकर दूसरे दौर में प्रवेश कर लिया।50वीं वरीयता प्राप्त 29 वर्षीय मेहता बुधवार को हुए इस मैच में शुरुआत में अच्छी स्थिति में चल रहे थे, लेकिन पांचवें फ्रेम में ब्लैक लेने से वह चूक गए और किंग ने मिले मौके का फायद उठाते हुए पांचवां फ्रेम जीत लिया और मैच को डिसाइडर में ले जाना पड़ा।मेहता ने किंग के साथ पांचवीं भिड़ंत में पहली बार जीत हासिल की और मंगलवार को शीर्ष भारतीय खिलाड़ी पंकज आडवाणी सहित पांच भारतीय खिलाड़ियों के वाइल्ड कार्ड दौर से ही बाहर होने पर निराश भारतीय खेमे की उम्मीद बचाए रखी।मेहता ने पहले फ्रेम में 30 और 43 का, दूसरे फ्रेम में 52 का और तीसरे फ्रेम में 64 का ब्रेक हासिल कर 3-0 की बढ़त ले ली। लेकिन 33वीं वरीयता प्राप्त किंग ने चौथे फ्रेम में 69 अंक लगातार अपनी झोली में डालते हुए जीत हासिल कर ली। इसके बाद किंग ने अगले दो फ्रेम भी अपने नाम कर लिए और 3-3 से स्कोर बराबर कर लिया।लेकिन अंतत: मेहता ने धैर्य से काम लेते हुए डिसाइडर अपने नाम किया और मैच जीत लिया।मैच के बाद मेहता ने कहा, ‘‘निश्चित तौर पर पहले दौर में मिली जीत से मुझे काफी राहत मिली है। इसके साथ ही वाइल्ड कार्ड से प्रवेश पाने वाले हमारे सभी छह खिलाड़ियों के बाहर होने के बाद भारत की उम्मीदें बरकरार हैं।’’उन्होंने कहा, ‘‘मैं एक समय में एक ही मैच के बारे में सोच रहा हूं। अब मैं अगले दौर में ऊंचे मनोबल के साथ प्रवेश करूंगा।’’