दिल्ली डेयरडेविल्स के मुख्य कोच गैरी कर्स्टन ने कहा कि पिछले सत्र में आईपीएल जैसे टी20 लीग में एक फ्रेंचाइजी टीम की कोचिंग की जरूरतों और मांगों को लेकर वह अनभिज्ञ थे। तब डेयरडेविल्स की टीम सबसे निचली पायदान पर रही थी।कर्स्टन से पूछा गया कि क्या उन्हें आईपीएल की मांगों के बारे में पता नहीं था तो उन्होंने सकारात्मक जवाब दिया। कर्स्टन ने एयरफोर्स ग्राउंड पालम में मीडिया के साथ बातचीत में कहा, हां हो सकता है। यह अच्छा विश्लेषण है। मुझे लगता है कि बिना संदेह के ऐसा था। मैंने पिछले साल से काफी कुछ सीखा है कि आईपीएल अंतरराष्ट्रीय क्रिकेट से भिन्न है। किसी भी कोच को इसे समझने में वक्त लगता है।पिछले साल डेयरडेविल्स को किन परेशानियों का सामना करना पड़ा, कर्स्टन ने कहा कि उनके पास उचित बैकअप नहीं था। उन्होंने कहा, शारीरिक रूप से यह काफी थकाउ टूर्नामेंट है। पिछले साल हमारे पास बैकअप के लिये अच्छे खिलाड़ी नहीं थे लेकिन इस बार हमने अच्छी टीम का चयन किया है।कर्स्टन से पूछा गया कि इस साल नहीं खेलने वाले जहीर खान को क्यों लिया गया, उन्होंने कहा, इसका जवाब अनुभव है। वह अन्य युवा खिलाड़ियों के साथ काम करेगा। मैं चाहता हूं कि वह टीम के साथ मेंटर की भूमिका में भी काम करे। वह निश्चित तौर पर खेलना भी चाह रहा है।उन्होंने कहा, वह समझता है कि उसे खुद को साबित करना है। उसे बहुत ज्यादा अनुभव है और उसके पास टी20 की गेंदबाजी के लिये अच्छे आइडिया हैं। मुझे उम्मीद है कि वह पहले मैच के लिये फिट रहेगा।