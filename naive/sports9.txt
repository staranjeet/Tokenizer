चार बार की चैम्पियन आस्ट्रेलिया ने 1992 में अपनी धरती पर खिताब न जीत पाने के मलाल को खत्म करते हुए रविवार को मेलबर्न क्रिकेट मैदान (एमसीजी) पर हुए आईसीसी विश्व कप 2015 के फाइनल मुकाबले में न्यूजीलैंड को सात विकेट से मात देकर रिकॉर्ड पांचवीं बार विश्व चैम्पियन बना।ऑस्ट्रेलिया ने न्यूजीलैंड से मिले 184 रनों का लक्ष्य 33.1 ओवरों में तीन विकेट खोकर हासिल कर लिया।ऑस्ट्रेलिया कप्तान माइकल क्लार्क (74) ने अंतर्राष्ट्रयी एकदिवसीय की अपनी विदाई परी में शानदार प्रदर्शन किया और ऑस्ट्रेलिया को विश्व चैम्पियन बनाने में अहम भूमिका निभाई।क्लार्क के अलावा स्टीवन स्मिथ (नाबाद 56) और डेविड वार्नर (45) ने भी अहम योगदान दिया।लक्ष्य आसान होने के बावजूद सलामी बल्लेबाज एरन फिंच खाता खोले बगैर एक रन के कुल योग पर दूसरे ओवर की चौथी गेंद पर पवेलियन लौट गए। न्यूजीलैंड के टूर्नामेंट में सफलतम गेंदबाज ट्रेंट बोल्ट ने फिंच का कैच अपनी ही गेंद पर लपका। इसके साथ ही बोल्ट ऑस्ट्रेलियाई तेज गेंदबाज मिशेल स्टार्क के साथ इस विश्व कप में सर्वाधिक विकेट लेने के मामले में संयुक्त रूप से शीर्ष पर पहुंच गए।इसके बाद बल्लेबाजी करने उतरे स्मिथ ने डेविड वॉर्नर (45) के साथ दूसरे विकेट के लिए 61 रनों की साझेदारी निभाई और ऑस्ट्रेलिया को पहले झटके से उबार लिया। वॉर्नर हालांकि अपना अर्धशतक पूरा नहीं कर सके और 13वें ओवर की दूसरी गेंद पर ग्रांट एलियट को कैच थमा बैठे। यह विकेट मैट हेनरी ने लिया। इस बीच वॉर्नर ने 46 गेंदों में सात बाउंड्री लगाई।इससे पहले, टॉस जीतकर न्यूजीलैंड का पहले बल्लेबाजी चुनने का फैसला गलत साबित हुआ। न्यूजीलैंड के बल्लेबाज ऑस्ट्रेलियाई आक्रमण के आगे टिक नहीं सके और 45 ओवरों में सिर्फ 183 रन बनाकर धराशायी हो गए।अपना सातवां विश्व कप फाइनल खेल रही चार बार की चैम्पियन ऑस्ट्रेलियाई टीम को शानदार शुरुआत दिलाते हुए टूर्नामेंट में उसके अब तक के सफलतम तेज गेंदबाज स्टार्क ने पांचवीं गेंद पर ही पहली सफलता दिला दी।