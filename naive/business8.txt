शहरी अधोसंरचना के लिए देश को अगले 20 साल में 250 अरब डॉलर की जरूरत है और यह विदेशी निवेशकों के लिए एक बहुत बड़ा अवसर है। यह बात शहरी विकास मंत्री एम. वेंकैया नायडू ने कही। उन्होंने कहा कि सरकार देश में निजी और विदेशी निवेशकों को निवेश के लिए बढ़ावा देने को लेकर कृतसंकल्प हैं।नायडू ने यह बात यहां मंगलवार से शुरू हुए 11वें मेट्रोपोलिस वर्ल्ड कांग्रेस में कही। उन्होंने कहा कि सरकार ने अधोसंरचना क्षेत्र में प्रत्यक्ष विदेशी निवेश (एफडीआई) को अनुमति देने का फैसला किया है। सम्मेलन के उद्घाटन सत्र में दिए गए भाषण में उन्होंने कहा, ''एक उच्च स्तरीय समिति के अनुमानों के मुताबिक परिवहन, जलापूर्ति, शौच और ठोस कचड़ा प्रबंधन से संबंधित शहरी अधोसंरचना को ठीक करने के लिए अगले 20 साल में देश को 250 अरब डॉलर चाहिए।''पांच दिवसीय सम्मेलन में 1,000 से अधिक प्रतिभागी हिस्सा ले रहे हैं, जिनमें 40 देशों के 135 प्रतिभागी भी शामिल हैं। सम्मेलन का थीम है 'सिटीज फॉर ऑल'। सम्मेलन का आयोजन देश में पहली बार हो रहा है। इसका आयोजन मेट्रोपोलिस संगठन करता है, जो दुनियाभर में 10 लाख से अधिक की आबादी वाले शहरों का संगठन है।तेलंगाना के मुख्यमंत्री के. चंद्रशेखर राव ने भी सत्र को संबोधित किया। नायडू ने कहा कि 2050 तक देश की आधी से अधिक आबादी शहरों में रहेगी। उन्होंने कहा कि यह एक चुनौती है, लेकिन सरकार इसे अवसर में बदलना चाहती है। सम्मेलन में तेलंगाना के मुख्यमंत्री ने पुलिस शक्ति शहरी निकायों को स्थानांतरित करने का सुझाव दिया, जिस पर नायडू ने कहा कि यह एक नवीन सुझाव है और आम सहमति के लिए इस पर देश भर में चर्चा होनी चाहिए।